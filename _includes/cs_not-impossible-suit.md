Η εξέλιξη και ανάπτυξη των XR τεχνολογιών και η δημιουργία καινοτόμων εφαρμογών Εικονικής και Ενισχυμένης Πραγματικότητας συνοδεύονταν πάντα από μία διαρκή αναζήτηση για την εύρεση νέων τρόπων και μεθόδων μετάδοσης της πληροφορίας στον χρήστη.   

Η εντατική έρευνα στην εύρεση πρωτοποριακών μεθόδων μετάδοσης πληροφοριών από ερευνητές και εταιρίες στον χώρο της Εικονικής Πραγματικότητας έδωσε μεγάλη ώθηση στην ανάπτυξη καινοτόμων συσκευών διάδρασης όπως τα VR Headsets για την μετάδοση οπτικοακουστικής πληροφορίας και τα VR γάντια και απτικές στολές για την μετάδοση πληροφορίας μέσω απτικών (haptic) σημάτων.

Η εξέλιξη αυτών των τεχνολογιών, που άπτονται των φορετών (wearable) τεχνολογιών, προσέλκυσε έντονο ακαδημαϊκό, ερευνητικό και επιχειρηματικό ενδιαφέρον από φορείς και εταιρίες που εξειδικεύονται στη δημιουργία λύσεων για την βελτίωση της ποιότητας ζωής των ατόμων με αναπηρία και την διευκόλυνση της πρόσβασής τους σε υπηρεσίες και προϊόντα της καθημερινότητάς τους.

Ένα από τα αποτελέσματα αυτού του ενδιαφέροντος είναι η ανάπτυξη προϊόντων μετάδοσης ηχητικής πληροφορίας, όπως η μουσική, μέσω απτικών σημάτων σε Κωφά και Βαρήκοα άτομα. Αξιοποιώντας το φαινόμενο της αισθητηριακής υποκατάστασης (sensory substitution)<sup>[1]</sup>, ο ήχος μεταδίδεται και λαμβάνεται μέσω δονήσεων στο σώμα του δέκτη. Ένα κλασσικό παραδείγματα αισθητηριακής υποκατάστασης είναι η γραφή braille για τα άτομα με οπτική αναπηρία όπου τα γράμματα και οι λέξεις αντιλαμβάνονται μέσω της αφής και όχι μέσω της όρασης.

Συνδυάζοντας τις απτικές τεχνολογίες που εξελίσσονται διαρκώς χάρη στην ανάπτυξη των XR τεχνολογιών,  την αισθητηριακή υποκατάσταση και το γεγονός ότι στα Κωφά άτομα, οι δονήσεις ενεργοποιούν την ίδια περιοχή στον εγκέφαλο με αυτή που ενεργοποιεί η μουσική στα ακούοντα άτομα<sup>[2]</sup>, αναπτύχθηκαν καινοτόμες λύσεις απτικών γιλέκων για την ακρόαση μουσικής από Κωφά και Βαρήκοα άτομα όπως το Not Impossible Suit της Not Impossible Labs<sup>[3]</sup>.

{% include figure image_path="/images/Music-Not-impossible-3.jpeg" caption="Figure 1: Το απτικό γιλέκο της Not Impossible Labs"  id="fig:music-not-impossible-3" %}

Το Not Impossible Suit αποτελείται από ένα γιλέκο και φορετά στοιχεία στους καρπούς και τους αστραγάλους. Η μουσική μεταδίδεται ασύρματα στη στολή, η οποία στη συνέχεια μετατρέπεται σε απτικά σήματα που μπορεί να αισθανθεί το άτομο που τη φοράει. Αυτό σημαίνει πρακτικά ότι αντί να μεταδίδονται οι ακουστικές δονήσεις μέσω του αυτιού, μεταδίδονται μέσω του δέρματος του δέκτη.

{% include figure image_path="/images/Music-Not-Impossible-1.jpeg" caption="Εικόνα 2: Το απτικό γιλέκο της Not Impossible Labs συνδυάζεται με φορετά στοιχεία στον αστράγαλο και στον καρπό."  id="fig:music-not-impossible-1" %}

Οι δονήσεις είναι διακριτές – ήχοι από διαφορετικά όργανα στέλνουν δονήσεις σε διαφορετικά μέρη του σώματος και όχι πάντα μόνο σε ένα. Για παράδειγμα οι δονήσεις που σχετίζονται με τους χτύπους των τυμπάνων ξεκινούν από τον αστράγαλό και να ανεβαίνουν μέσω του ποδιού.  Ομοίως, το μπάσο «ανεβοκατεβαίνει» στο κάτω μέρος της πλάτης και ενώ μία άρπα προκαλεί δονήσεις σε όλο το στήθος. 
 
Το Not Impossible Suit προσφέρει τη δυνατότητα σε Κωφά και βαρήκοα άτομα να αντιληφθούν τον ήχο ολιστικά σε μεγάλο εύρος περιπτώσεων όπως η ακρόαση μουσικής, η παρακολούθηση ζωντανών συναυλιών, στα ηλεκτρονικά παιχνίδια, στις εφαρμογές Εικονικής και Ενισχυμένης Πραγματικότητας και σε εφαρμογές ubiquitous computing ενώ παρόμοιες ολοκληρωμένες λύσεις, όπως το SubPac<sup>[4]</sup>, αγκαλιάζονται όλο και περισσότερο από την κοινότητα των Κωφών.

Πηγές:
1. Sensory Substitution - https://eagleman.com/science/sensory-substitution/
2. Brains of deaf people rewire to ‘hear’ music - https://www.washington.edu/news/2001/11/27/brains-of-deaf-people-rewire-to-hear-music/
3. Music Not Impossible - https://www.notimpossible.com/projects/music-not-impossible
4. What is a SubPac? - https://subpac.com/what-is-the-subpac/
