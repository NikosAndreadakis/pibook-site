Το παιχνίδι δίνει τη δυνατότητα στους παίκτες να πιάνουν, 
να μονομαχούν και να προπονούν εικονικά πλάσματα, 
τα οποία ονομάζονται Pokémon, και τα οποία εμφανίζονται 
μέσω ενός ειδικού λογισμικού στην οθόνη, η οποία αποτυπώνει 
μέσω κάμερας τον πραγματικό κόσμο. Η εφαρμογή χρησιμοποιεί 
το GPS και την κάμερα της συμβατής συσκευής. 
Μία επιπλέον φορητή συσκευή Bluetooth, το Pokémon Go Plus, 
κυκλοφόρησε τον Σεπτέμβριο του 2016, ώστε οι χρήστες να 
έχουν τη δυνατότητα να το αιχμαλωτίσουν πατώντας απλώς 
ένα κουμπί, χωρίς ο χρήστης να χρειάζεται να κοιτάζει 
διαρκώς την συσκευή του.

{% include figure image_path="/images/pomemongo.jpg" caption="Figure 1: Το Pokémon Go έλαβε ποικίλα σχόλια. Μετά την κυκλοφορία, κριτικοί ανέφεραν πως η εμπειρία είναι ευχάριστη, αλλά επεσήμαναν τα τεχνικά ζητήματα του παιχνιδιού. Αρκετοί κριτικοί επαίνεσαν την εφαρμογή, αλλά κάποιοι άλλοι είχαν μία διαφορετική άποψη για το παιχνίδι και τόνισαν τα συνεχή τεχνικά προβλήματα." id="fig:pokemongo" %}

{% include figure image_path="/images/pokemongo-action.png" caption="Figure 2: Παρά τις αντιδράσεις, το παιχνίδι ως επί το πλείστον προκάλεσε θετικές εντυπώσεις. Πολλές επιχειρήσεις αύξησαν τον αριθμό των πελατών τους εξαιτίας της εφαρμογής.Τα Εθνικά πάρκα στις Ηνωμένες Πολιτείες της Αμερικής δέχθηκαν αύξηση των επισκεπτών τους. Μικρά μουσεία, τα οποία λειτουργούν ως PokéStops στην εφαρμογή δέχθηκαν μεγαλύτερο αριθμό επισκεπτών μετά την κυκλοφορία της εφαρμογής." id="fig:pokemongo-action" %}

Μετά την είσοδο στην εφαρμογή για πρώτη φορά, ο παίκτης 
δημιουργεί το δικό του avatar. Ο παίκτης μπορεί να επιλέξει 
το στυλ, τα μαλλιά, το δέρμα και το χρώμα των ματιών και 
μπορεί να επιλέξει από έναν περιορισμένο αριθμό χαρακτηριστικών. 
Αφότου δημιουργηθεί το avatar, εμφανίζεται στην οθόνη η 
τρέχουσα τοποθεσία του παίκτη μαζί με έναν χάρτη του άμεσου 
περιβάλλοντός του. Στην αρχή ο παίκτης έχει τη δυνατότητα να 
αιχμαλωτίσει ένα από τα τρία αρχικά Pokémon του παιχνιδιού, 
το Bulbasaur, το Charmander ή το Squirtle. Τα χαρακτηριστικά 
στον χάρτη περιλαμβάνουν μεταξύ άλλων έναν αριθμό PokéStops 
(σταθμοί Pokémon, όπου οι παίκτες επιβραβεύονται με 50 πόντους 
εμπειρίας κάθε φορά και αντικείμενα του παιχνιδιού) και 
γυμναστηρίων Pokémon. Αυτά συνήθως βρίσκονται σε δημόσιες 
γκαλερί τέχνης, ιστορικά ορόσημα, ιστορικά κτήρια, κενοτάφια 
και άλλα μνημεία, καθώς και σε δημόσια πάρκα, συντριβάνια, 
τόπους λατρείας και άλλα σημεία πολιτιστικού ενδιαφέροντος.

Καθώς οι παίκτες εξερευνούν τον πραγματικό κόσμο, το avatar τους 
κινείται στο χάρτη του παιχνιδιού. Διαφορετικά είδη Pokémon 
βρίσκονται σε διαφορετικές περιοχές του κόσμου. Για παράδειγμα 
τα Pokémon τύπου νερού βρίσκονται σε γενικές γραμμές κοντά σε νερό, 
ενώ υπάρχουν και ορισμένα Pokémon τοπικής εμβέλειας 
(αγγλικά: region exclusive Pokémon). Όταν ένας παίκτης συναντήσει 
ένα Pokémon, μπορεί να το δει, είτε με τη λειτουργία επαυξημένης 
πραγματικότητας (augmented reality / AR) είτε με προσαρμοσμένο 
φόντο του παιχνιδιού. Η λειτουργία επαυξημένης πραγματικότητας (AR) 
χρησιμοποιεί την κάμερα και το γυροσκόπιο της κινητής συσκευής του 
παίκτη για να εμφανίσει την εικόνα ενός Pokémon σαν να ήταν στον 
πραγματικό κόσμο. Οι παίκτες έχουν επίσης τη δυνατότητα να τραβήξουν 
φωτογραφίες του Pokémon που αντιμετωπίζουν είτε με τη λειτουργία 
επαυξημένης πραγματικότητας είτε χωρίς αυτή χρησιμοποιώντας την 
κάμερα της συσκευής τους

Σε αντίθεση με άλλες κυκλοφορίες της σειράς Pokémon, οι παίκτες 
στο Pokémon Go δεν μονομαχούν με άγρια Pokémon για να τα πιάσουν. 
Κατά τη διάρκεια της συνάντησης με ένα άγριο Pokémon, ο παίκτης 
μπορεί να ρίξει μία PokéBall (μπάλα δέσμευσης Pokémon) σε αυτό για 
να το πιάσει. Αν το Pokémon πιαστεί με επιτυχία θα ανήκει πλέον στον 
παίκτη. Παράγοντες που επηρεάζουν το ποσοστό επιτυχίας δέσμευσης ενός 
Pokémon είναι η κατάλληλη δύναμη, η ρίψη της PokéBall την κατάλληλη 
στιγμή και το είδος της PokéBall που χρησιμοποιείται για τη δέσμευση. 
Μετά τη δέσμευση ενός άγριου Pokémon, ο παίκτης επιβραβεύεται με δύο 
είδη νομισμάτων που υπάρχουν στο παιχνίδι, τις καραμέλες (candies) 
και την αστερόσκονη (stardust). Οι καραμέλες δίνονται ως έπαθλο μετά 
από μία επιτυχημένη δέσμευση και το νούμερο εξαρτάται από την 
εξελικτική αλυσίδα στην οποία ανήκει το Pokémon. Ο παίκτης μπορεί 
να χρησιμοποιήσει αστερόσκονη και καραμέλες για να αυξήσει την δύναμη 
μάχης (combat power / CP) του Pokémon του. Επιπλέον, οι καραμέλες 
χρειάζονται για να εξελιχθεί ένα Pokémon. Κάθε εξελικτικό δέντρο 
Pokémon έχει τον δικό του ειδικό τύπο καραμέλας, ο οποίος μπορεί 
να χρησιμοποιηθεί μονάχα για εξέλιξη ή για την αύξηση του επιπέδου 
του παίκτη. Ο παίκτης μπορεί επίσης να αποσύρει ένα Pokémon που δεν 
χρειάζεται πίσω στον καθηγητή Willow για να πάρει μία ακόμα καραμέλα 
και να ανοίξει χώρο για περισσότερα Pokémon. Ο απώτερος σκοπός του 
παιχνιδιού είναι να συγκεντρωθούν όλα τα διαθέσιμα Pokémon στην Pokédex, 
μία ολοκληρωμένη εγκυκλοπαίδεια Pokémon, με την δέσμευση και την εξέλιξη.


