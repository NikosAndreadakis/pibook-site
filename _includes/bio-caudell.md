O Thomas Caudell δημιούργησε τον όρο «επαυξημένη πραγματικότητα».

Επηρεασμένος από τον πατέρα που ήταν ερασιτέχνης χειριστής ραδιοφωνικού σταθμού, ο Thomas Caudell αποφάσισε να σπουδάσει ηλεκτρολόγος μηχανικός. Αργότερα όμως ενθουσιάστηκε από τη Φυσική και την Αστρονομία, οπότε και σπούδασε Φυσική και το έτος 1980 έγινε διδάκτορας στους τομείς της Φυσικής και Αστρονομίας στο πανεπιστήμιο της Αριζόνας. Στη συνέχεια, διετέλεσε μέλος σε ερευνητικά κέντρα καθώς και σε μεγάλες επιχειρήσεις στο πεδίο κυρίως των νευρωνικών δικτύων και της τεχνητής νοημοσύνης. Λόγω της ενασχόλησης του με τα παραπάνω πεδία, συνειδητοποίησε ότι είναι αναγκαία η οπτικοποίηση των δεδομένων για να γίνουν αντιληπτά.[^1] 

Ως εργαζόμενος της εταιρίας Boeing ο Thomas Caudell δημιούργησε ένα καινούργιο τρόπο εργασίας για τους εργάτες κατασκευής που αντικατέστησε τον παλαιότερο. Αντί λοιπόν να χρησιμοποιούν τον παραδοσιακό τρόπο με χρήση οδηγιών σε σανίδες για το κάθε αεροπλάνο που χτιζόταν, πρότεινε τη χρήση μιας φορετής οθόνης στο κεφάλι του κάθε εργάτη που θα προέβαλε πάνω στις σανίδες τις ανάλογες οδηγίες για το κάθε αεροπλάνο.[^1][^2] 

Μαζί με τον συνεργάτη του David Mizell δημιουργήσαν για αυτή τη τεχνολογία τον όρο «επαυξημένη πραγματικότητα», συνεισφέροντας στην υιοθέτηση της στις βιομηχανικές εφαρμογές.

Από το 1994 είναι καθηγητής στο πανεπιστήμιο του Νέου Μεξικού ενώ πέρα από τα επιστημονικά ενδιαφέροντα του στην επιστήμη των υπολογιστών προσπαθεί να μελετήσει και την λειτουργία του ανθρώπινου εγκεφάλου.[^1][^3] 







Πηγές

[^1]: https://ieeetv.ieee.org/history/interview-with-tom-cardell-2012 Interview with Computational Intelligence Society (CIS) member Tom Caudell, from 2012. Interview by Don Wunsch.

[^2]: Caudell, Thomas & Mizell, David. (1992). Augmented reality: An application of heads-up display technology to manual manufacturing processes. Proceedings of the Twenty-Fifth Hawaii International Conference on System Sciences. 2. 659 - 669 vol.2. 10.1109/HICSS.1992.183317. 

[^3]: https://ece.unm.edu/faculty-staff/emeritus-profile/thomas-caudell.html το επίσημο βιογραφικό του T. Caudell στη σελίδα του Πανεπιστημίου.
 
 
